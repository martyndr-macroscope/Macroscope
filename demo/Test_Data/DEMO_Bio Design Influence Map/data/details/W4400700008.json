{"id":"W4400700008","title":"Інтеграція природоорієнтовиних рішень у міські екосистеми в умовах стрімкої урбанізації та змін клімату","authors":["Наталія Дудяк","Iryna Barulina","Д. С. Барулін"],"venue":"Journal of Innovations and Sustainability","year":2024,"doi":"10.51599/is.2024.08.01.10","url":"https://doi.org/10.51599/is.2024.08.01.10","openalex":"https://openalex.org/W4400700008","abstract":"Мета. Метою дослідження є огляд сучасного стану інтеграції природоорієнтованих рішень у міські екосистеми, що може протистояти негативним наслідкам урбанізації та сприяти циркулярній економіці через надання екосистемних послуг. Результати. Установлено, що природоорієнтовані рішення відкривають перспективи для вирішення різноманітних проблем, спричинених негативними наслідками урбанізації та змінами клімату, починаючи від втрати біорізноманіття й закінчуючи створенням сталого міського середовища та розвитком «зелених» економічних можливостей. Проаналізовано три масштаби впровадження природоорієнтованих рішень у забудованому середовищі: «зелені» будівельні матеріали, системи озеленення будівель і «зелені» міські ділянки. Доведено, що вони є цінними інструментами для забезпечення багатьох переваг для міських екосистем і можуть ефективно допомагати в боротьбі з наслідками зміни клімату, стимулювати розвиток місцевої економіки та сприяти сталому розвитку. Однак установлено, що для успішної імплементації таких рішень необхідно проводити додаткові дослідження та моніторинг, ураховуючи різні аспекти, такі як екологічні, економічні та соціальні. Оцінка витрат і вигод, а також участь широкого спектру зацікавлених сторін є ключовими елементами успішного впровадження природоорієнтованих рішень у містах. Наукова новизна. Визначено необхідність розглядати різні рівні впровадження природоорієнтованих рішень у забудованому середовищі як частину цілісної міської мережі, що сприяє переходу до циркулярної економіки та створенню стійких й ефективних міських середовищ. Інтеграція підходів циркулярної економіки дозволить підвищити ефективність, достатність й узгодженість природоорієнтованих рішень. Уперше проведено комплексний аналіз інтеграції природоорієнтованих рішень («зелені» будівельні матеріали, системи озеленення будівель і «зелені» міські ділянки) у міські екосистеми в умовах швидкої урбанізації та зміни клімату, узагальнено позитивний вплив і можливі негативні наслідки від їх упровадження. Запропоновано практичні рекомендації щодо методів планування та оцінки витрат на впровадження природоорієнтованих ініціатив, що враховують широкий спектр екологічних, економічних і соціальних аспектів. Практична цінність. Розглянуті природоорієнтовані рішення слугуватимуть базою для розробки політик сталого розвитку міського середовища у повоєнному відновленні України: вони можуть стати основою для відновлення екосистем і природних ресурсів; забезпечити соціальну взаємодію серед мешканців міста; стати стимулом для розвитку нових економічних можливостей у постраждалих містах (розвиток міського фермерства, залучення інвестицій і створення нових робочих місць); стануть частиною загального процесу відновлення міської інфраструктури, включаючи біомімікрію в архітектурному дизайні та використання екологічних будівельних матеріалів.","is_oa":true,"oa_status":null,"network":{"internal_citations":1,"cited_by_count":3},"references":24,"networkCitations":1,"seed":false}